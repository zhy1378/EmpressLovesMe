## 建明堂

太宗、高宗之世屡议建明堂，因诸儒意见不一，或天灾人祸而未成。则天称制，不问诸儒，独与北门学士议定。垂拱四年（六八八）正月十一日，毁洛阳乾元殿，于其地建明堂，以僧薛怀义充使督造，役民夫数万人。十二月二十七日，明堂成。高二百九十尺，四周各宽三百尺，共三层。下层法四时，各随方色。中层法十二辰，上为圆盖，以九龙捧之。上层法二十四气，亦为圆盖，上有一丈高铁凤，饰以黄金。亭中有巨木十围，上下通贯。明堂下有铁渠，以为辟雍之象，号为万象神宫。明堂之北又修天堂以贮佛大像，天堂高五级，至三级可俯视明堂。又改河南县为合宫县。有侍御史议明堂装饰太过，太后不听。

## 杀郝象贤

垂拱四年（六八八）四月十一日，杀太子通事舍人郝象贤。象贤乃高宗时宰相处俊之孙。处俊上元二年（六七五）反对高宗逊位于武后，武后深衔之。及以太后临朝，有奴诬象贤反，乃命酷吏周兴推鞫，定族诛之罪。监察御史任玄殖奏象贤无反状，亦免官。象贤临刑大骂太后，揭露宫中隐恶，并夺市人木柴击刑者。太后令支解其尸，毁其父祖棺坟。自此终则天之世，法司施刑，必先以木丸塞罪人之口。

## 武则天好祥瑞

则天太后好祥瑞，谄者投其所好，屡献“宝物”。垂拱四年（六八八）四月，武承嗣使人凿白石为文曰：“圣母临人，永昌帝业”，五月三日，令雍州人唐同泰奉表献之，称获石于洛水。则天喜，以石为“宝图”。十一日，亲拜洛水，受宝图。十八日，加尊号为圣母神皇，作神皇三玺。六月一日，于汜水得瑞石。七月一日，令改宝图名“天授圣图”，封洛水为永昌洛水，洛水神为显圣侯，加特进，禁渔钓，为之立庙，祭祀之仪同祭四渎。于水侧置永昌县。改汜水为广武。又改嵩山为神岳，封其神为中天王、太师、使持节，神岳大都督，禁刍牧。其后，长寿元年（六九二），有人献白石赤文，言石赤心。凤阁侍郎李昭德斥曰：“此石赤心，他石尽反邪？”有人又以丹漆于龟腹，书“天子万万年”以献之，昭德以刀刮尽，奏其奸，请付法，则天竟以此心亦无恶，命释之。

## 武则天恶冯元常

冯元常相州安阳（今河南）人。明经及第。高宗时累迁监察御史、剑南道巡察使。兴利除害，有政绩。永淳中（六八二至六八三）迁尚书左丞。清鉴有识，高宗委遇特厚。曾密谏高宗：中宫（指武后）权重，宜稍抑损。高宗深以为然，但不能用。武后知之，深恶元常。及临朝，嵩阳令樊文献媚进瑞石，则天命于朝堂示百官，元常奏石妄伪，不可诬罔士庶。则天怒，贬之为陇州刺史。时天下岳牧将集乾陵会高宗之葬，则天不欲元常会之，中途改授眉州刺史。剑南有光火盗，夜掠居人，元常至而陈祸福，约其悔过自新，盗贼相继舍杖归正。元常转任广州都督，则天诏便驿走官，不许诣京都。时安南俚户杀都护刘延佑，元常率士卒济南海，驰檄劝降，纵兵斩魁首而归。虽屡有功，则天犹怨而不赏。凡三徙，终不令至京师。后酷吏周兴构陷，追赴都，下狱死。

## 毁江南淫祠

垂拱四年（六八八）六月，冬官侍郎狄仁杰为江南巡抚使，以吴、楚多淫祠，奏焚一千七百余所，唯留夏禹、吴太伯、季札、伍员四祠。

## 唐诸王起兵反武

则天称制，唐宗室诸王皆不安。高祖子绛州刺史韩王元嘉，及子通州刺史黄公撰，青州刺史霍王元轨，及子金州刺史江都王绪，邢州刺史鲁王灵夔，及子范阳王蔼，虢王凤之子申州刺史东莞公融，太宗子豫州刺史越王贞，及子博州刺史琅邪王冲等皆有才行美名，尤惧则天加祸于己，因此密谋匡复唐业。垂拱四年（六八八）七月，则天以明堂建成，召宗室赴会，诸王疑则天趁时尽诛宗室，撰因诈作皇帝玺书，言皇帝被幽禁，请诸王发兵救之。冲亦伪作玺书，言则天将移李氏社稷于武氏。八月十七日，冲令长史萧德宗等募兵，并分告韩、霍、鲁、越王及具州刺史纪王慎，令各起兵赴则天居地神都洛阳。诸王仓促未应，唯冲父贞举兵应之。冲募得五千余人，以火攻武水县（今山东聊城县西南），火着风回，未得逞。军中人言琅邪王与国家交战，是反。冲斩言者，众惧而散入草泽不可止，惟家僮左右数十人随冲回博州（今山东聊城），二十三日，为守门人所杀，起兵凡七日而败。则天派左金吾将军丘神绩为清平道行军大总管伐冲，未及至而冲死，至博州，官吏素服出迎，神绩尽诛之，破千余家。越王贞起兵于豫州（今河南汝南），遣兵攻上蔡县（今河南上蔡）。九月一日，则天派左豹韬大将军麴崇裕为中军大总管，岑长倩为后军大总管，张光辅为诸军节度，率兵十万讨贞。贞募得勇士及属县兵共五千人，分为五营，任命九品以上官五百余人，皆带辟兵符，请道士僧侣诵经求成，与崇裕军战于豫州城东，兵无斗志，遂败，贞及妻子自杀，起兵凡二十日而败。则天欲尽诛诸王，以监察御史苏珦逼供不力，换酷吏周兴等推鞫，迫元嘉、灵夔、撰、常乐公主自杀，改其姓“虺”，流元轨于黔州，途中死。杀江都王绪等。宗室诸王相继诛死，子孙幼者皆流岭南。后又诛杀亲党数百家。殿中监裴承先、济州刺史薛顗及弟绪、驸马都尉绍因与琅邪王冲通谋，亦处死，唯绍以太平公主故，杖一百，饿死于狱中。

唐高宗死后，武则天临朝称制，掌握国政。她的侄子武承嗣深知武后有称帝之野心，于是请人在一块白玉上凿“圣母临人，永昌帝业”八个字，说是在洛水中发现的，恭恭敬敬地献给了武（则天）后。武后得到此石后十分喜欢，就称该石为“宝国”。下诏：“拜时治神（水）；朕受‘宝图’，当告谢天地”。武后便于688年6月21日（唐垂拱四年五月十八日）给自已加尊号为“圣母神圣”。六月，作神皇三玺。七月，将“宝图”更名为“天授圣图”；洛水为“永昌治水”，祭祀比江、淮、河、济四渎。又改嵩山为神岳。690年武则天废睿宗，自称圣神皇帝，改唐为周。

## 狄仁杰为豫州刺史

垂拱四年（六八八）九月，越王贞父子兵败被杀，则天以文昌左丞狄仁杰为豫州刺史，处置贞在州党羽。州内与贞起兵事有牵连者六、七百家，五千余人。仁杰以彼等皆迫胁从事，密奏太后，请加仁恤。则天从之，免死流丰州（今内蒙古五原以南）。时张光辅所率讨伐越王之兵仍在豫州，将士恃功多求索，仁杰怒斥光辅放纵将士，暴掠百姓，以杀降为功，并言恨不得加剑于光辅之颈，虽死如归。光辅归告仁杰不逊，则天左迁仁杰为复州刺史。

陈子昂谏击西羌

垂拱四年（六八八），则天欲发梁（今陕西汉中）、凤（今陕西凤县东北）、巴（今四川巴中）州蜓（古代南方民族之一，亦写作蜒）民从雅州（今四川雅安）开山通道，出击西羌，讨伐吐蕃。蜀人陈子昂上书曰：雅州边羌未曾扰边，无罪击之，是逼之为盗，西蜀之祸从此起。若吐蕃趁此请羌人为向导攻边，则西蜀天险自破，蜀地将失。失蜀即失国之宝库，得西羌地而不足以富国。且民厌兵兴，国将因黩武而衰亡。则天纳之。

高子贡死
子贡和州历阳（今安徽和县）人。遍涉六经，尤精《史记》。举明经，历秘书正字、弘文馆直学士。不得志，归乡里。光宅元年（六八四），徐敬业起兵反，敬业弟敬猷率五千兵逼和州，子贡率乡人数百拒之，以功授朝散大夫，拜成均助教。东莞公融曾为和州刺史，从子贡受业。垂拱四年（六八八），诸王谋匡复唐业，起兵讨武，融令黄公撰与子贡结交，推子贡为谋主。则天召宗室朝明堂，子贡告融，往必死，融遂不赴。及越王贞、琅邪王冲起兵反，融仓猝不能应，为官属逼，执冲所遣使者上告，擢拜右赞善大夫，寻为同党所引，十月，戮于市，子贡亦伏诛。

通鉴记载

则天顺圣皇后上之下垂拱四年（戊子，公元六八八年）
春，正月，甲子，于神都立高祖、太宗、高宗三庙，四时享祀如西庙之仪。又立崇先庙以享武氏祖考。太后命有司议崇先庙室数，司礼博士周悰请为七室，又减唐太庙为五室。春官侍郎贾大隐奏：“礼，天子七庙，诸侯五庙，百王不易之义。今周悰别引浮议，广异述文，直崇临朝权仪，不依国家常度。皇太后亲承顾托，光显大猷，其崇先庙室应如诸侯之数，国家宗庙不应辄有变移。”太后乃止。

太宗、高宗之世，屡欲立明堂，诸儒议其制度，不决而止。及太后称制，独与北门学士议其制，不问诸儒。诸儒以为明堂当在国阳丙己之地，三里之外，七里之内。太后以为去宫太远。二月，庚午，毁乾元殿，于其地作明堂，以僧怀义为之使，凡役数万人。

夏，四月，戊戌，杀太子通事舍人郝象贤。象贤，处俊之孙也。

初，太后有憾于处俊，会奴诬告象贤反，太后命周兴鞫之，致象贤族罪。象贤家人诣朝堂，讼冤于监察御史乐安任玄殖。玄殖奏象贤无反状，玄殖坐免官。象贤临刑，极口骂太后，发扬宫中隐慝，夺市人柴以击刑者；金吾兵共格杀之。太后命支解其尸，发其父祖坟，毁棺焚尸。自是终太后之世，法官每刑人，先以木丸塞其口。

武承嗣使凿白石为文曰：“圣母临人，永昌帝业。”末紫石杂药物填之。庚午，使雍州人唐同泰奉表献之，称获之于洛水。太后喜，命其石曰“宝图”，擢同泰为游击将军。五月，戊辰，诏当亲拜洛，受“宝图”；有事南郊，先谢昊天；礼毕，御明堂，朝群臣。命诸州都督、刺史及宗室、外戚以拜洛前十日集神都。乙亥，太后加尊号为圣母神皇。

六月，丁亥朔，日有食之。

壬寅，作神皇三玺。

东阳大长公主削封邑，并二子徙巫州。公主适度履行，太后以高氏长孙无忌之舅族，故恶之。
河南道巡抚大使、冬官侍郎狄仁杰以吴、楚多淫祠，奏焚其一千七百馀所，独留夏禹、吴太伯、季札、伍员四祠。
秋，七月，丁巳，赦天下。更命“宝图”为“天授圣图”；洛水为永昌洛水，封其神为显圣侯，加特进，禁渔钓，祭祀比四渎。名图所出曰“圣图泉”，泉侧置永昌县。又改嵩山为神岳，封其神为天中王，拜太师、使持节、神岳大都督，禁刍牧。又以先于汜水得瑞石，改汜水为广武。
太后潜谋革命，稍除宗室。绛州刺史韩王元嘉、青州刺史霍王元轨、刑州刺史鲁王灵夔、豫州刺史越王贞及元嘉子通州刺史黄公撰、元轨子金州刺史江都王绪、虢王凤子申州刺史东莞公融、灵夔子范阳王蔼、贞子博州刺史琅邪王冲，在宗室中皆以才行有美名，太后尤忌之。元嘉等内不自安，密有匡复之志。

撰谬为书与贞云：“内人病浸重，当速疗之，若至今冬，恐成痼疾。”及太后召宗室朝明堂，诸王因递相惊曰：“神皇欲于大飨之际，使人告密，尽收宗室，诛之无遗类。”撰诈为皇帝玺书与冲云：“朕遭幽絷，诸王宜各发兵救我。”冲又诈为皇帝玺书云：“神皇欲移李氏社稷，以授武氏。”八月，壬寅，冲召长史萧德琮等令募兵，分告韩、霍、鲁、越及贝州刺史纪王慎，各令起兵共趣神都。太后闻之，以左金吾将军丘神勣为清平道行军大总管以讨之。
冲募兵得五千馀人，欲渡河取济州；先击武水，武水令郭务悌诣魏州求救。莘令马玄素将兵千七百人中道邀冲，恐力不敌，入武水，闭门拒守。冲推草车塞其南门，因风纵火焚之，欲乘火突入；火作而风回，冲军不得进，由是气沮。堂邑董玄寂为冲将兵击武水，谓人曰：“琅邪王与国家交战，此乃反也。”冲闻之，斩玄寂以徇，众惧而散入草泽，不可禁止，惟家僮左右数十人在。冲还走博州，戊申，至城门，为守门者所杀，凡起兵七日而败。丘神勣至博州，官吏素服出迎，神勣挥刃尽杀之，凡破千馀家。
越王贞闻冲起，亦举兵于豫州，遣兵陷上蔡。九月，丙辰，命左豹韬大将军麹崇裕为中军大总管，岑长倩为后军大总管，将兵十万以讨之，又命张光辅为诸军节度。削贞、冲属籍，更姓虺氏。贞闻冲败，欲自锁诣阙谢罪，会所署新蔡令傅延庆募得勇士二千馀人，贞乃宣言于众曰：“琅邪已破魏、相数州，有兵二十万，朝夕至矣。”发属县兵共得五千，分为五营，使汝阳县丞裴守德等将之，署九品以上官五百馀人。所署官皆受迫胁，莫有斗志，惟安德与之同谋，贞以其女妻之，署大将军，委以腹心。贞使道士及僧诵经以求事成，左右及战士皆带辟兵符。麹崇裕等军至豫州城东四十里，贞遣少子规及裴守德拒战，兵溃而归。贞大惧，闭阁自守。崇裕等至城下，左右谓贞曰：“王岂可坐待戮辱。”贞、规、守德及其妻皆自杀。与冲皆枭首东都阙下。
初，范阳王蔼遣使语贞及冲曰：“若四方诸王一时并起，事无不济。”诸王往来相约结，未定而冲先发，惟贞狼狈应之，诸王皆不敢发，故败。
贞之将起兵也，遣使告寿州刺史越环，环妻常乐公主谓使者曰：“为我语越王：昔隋文帝将篡周室，尉迟迥，周之甥也，犹能举兵匡救社稷。功虽不成，威震海内，足为忠烈。况汝诸王，先帝之子，岂得不以社稷为心！今李氏危若朝露，汝诸王不舍生取义，尚犹豫不发，欲何须邪！祸且至矣，大丈夫当为忠义鬼，无为徒死也。”
及贞败，太后欲悉诛韩、鲁等诸王，命监察御史蓝田苏珦按其密状。珦讯问，皆无明验，或告珦与韩、鲁通谋，太后召珦诘之，珦抗论不回。太后曰：“卿大雅之士，朕当别有任使，此狱不必卿也。”乃命珦于河西监军，更使周兴等按之。于是收韩王元喜、鲁王灵夔、黄公撰、常乐公主于东都，迫胁皆自杀，更其姓曰“虺”，亲党皆诛。
以文昌左丞狄仁杰为豫州刺史。时治越王贞党与，当坐者六七百家，籍没者五千口，司刑趣使行刑。仁杰密奏：“彼皆诖误，臣欲显奏，似为逆人申理；知而不言，恐乖陛下仁恤之旨。”太后特原之，皆流丰州。道过宁州，宁州父老迎劳之曰：“我狄使君活汝邪？”相携哭于德政碑下，设斋三日而后行。
时张光辅尚在豫州，将士恃功，多所求取，仁杰不之应。光辅怒曰：“州将轻元帅邪？”仁杰曰：“乱河南者，一越王贞耳，今一贞死，万贞生！”光辅诘其语，仁杰曰：“明公总兵三十万，所诛者止于越王贞。城中闻官军至，逾城出降者四面成蹊，明公纵将士暴掠，杀已降以为功，流血丹野，非万贞而何！恨不得尚方斩马剑，加于明公之颈，虽死如归耳！”光辅不能诘，归，奏仁杰不逊，左迁复州刺史。
丁卯，左肃政大夫骞味道、夏官侍郎王本立并同平章事。
太后之召宗室朝明堂也，东莞公融密遣使问成均助教高子贡，子贡曰：“来必死。”融乃称疾不赴。越王贞起兵，遣使约融，融仓猝不能应，为官属所逼，执使者以闻，擢拜右赞善大夫。未几，为支党所引，冬，十月，己亥，戮于市，籍没其家。高子贡亦坐诛。
济州刺史薛顗、顗弟绪、绪弟驸马都尉绍，皆与琅邪王冲通谋。顗闻冲起兵，作兵器，募人；冲败，杀录事参军高纂以灭口。
十一月，辛酉，顗、绪伏诛，绍以太平公主故，杖一百，饿死于狱。
十二月，乙酉，司徒、青州刺史霍王元轨坐与越王连谋，废徙黔州，载以槛车，行至陈仓而死。江都王绪、殿中监成公裴承先皆戮于市。承先，寂之孙也。

命裴居道留守西京。

左肃政大夫、同平章事骞味道素不礼于殿中侍御史周矩，屡言其不能了事。会有罗告味道者，敕矩按之。矩谓味道曰：“公常责矩不了事，今日为公了之。”乙亥，味道及其子辞玉皆伏诛。

己酉，太后拜洛受图，皇帝、皇太子皆从，内外文武百官、蛮夷酋长各依方叙立，珍禽、奇兽、杂宝列于坛前，文物卤簿之盛，唐兴以来未之有也。

辛亥，明堂成，高二百九十四尺，方三百尺。凡三层：下层法四时，各随方色。中层法十二辰；上为圆盖，九龙捧之。上层法二十四气；亦为圆盖，上施铁凤，高一丈，饰以黄金。中有巨木十围，上下通贯，栭栌棤藉以为本。下施铁渠，为辟雍之象。号曰万象神宫。宴赐君臣，赦天下，纵民入观。改河南为合宫县。又于明堂北起天堂五级以贮大像；至三级，则俯视明堂矣。僧怀义以功拜左威卫大将军、梁国公。

侍御史王求礼上书曰：“古之明堂，茅茨不剪，采椽不斫。今者饰以珠玉，图以丹青，铁鷟入云，金龙隐雾，昔殷辛琼台，夏癸瑶室，无以加也。”太后不报。太后欲发梁、凤、巴蜑，自雅州开山能道，出击生羌，因袭吐蕃。正字陈子昂上书，以为：“雅州边羌，自国初以来未尝为盗。今一旦无罪戮之，其怨必甚；且惧诛灭，必蜂起为盗。西山盗起，则蜀之边邑不得不连兵备守，兵久不解，臣愚以为西蜀之祸，自此结矣。臣闻吐蕃爱蜀富饶，欲盗之久矣，徒以山川阻绝，障隘不通，势不能动。今国家乃乱边羌，开隘道，使其收奔亡之种，为乡导以攻边，是借寇兵而为贼除道，举全蜀以遗之也。蜀者国家之宝库，可以兼济中国。今执事者乃图侥幸之利以事西羌，得其地不足以稼穑，财不足以富国，徒为糜费，无益圣德，况其成败未可知哉！夫蜀之所恃者险也，人之所以安者无役也；今国家乃开其险，役其人，险开则便寇，人役则伤财，臣恐未见羌戎，已有奸盗在其中矣。且蜀人尪劣，不习兵战，山川阻旷，去中夏远，今无故生西羌、吐蕃之患，臣见其不及百年，蜀为戎矣。国家近废安北，拔单于，弃龟兹，放疏勒，天下翕然谓之盛德者，盖以陛下务在养人，不在广地也。今山东饥，关、陇弊，而徇贪夫之议，谋动甲兵，兴大役，自古国亡家败，未尝不由黩兵，愿陛下熟计之。”既而役不果兴。