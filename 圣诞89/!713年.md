713年，唐玄宗至道大圣大明孝皇帝。卫士改为二十五岁入军，五十岁免。封靺鞨太乍荣为忽汗州（以境内忽汗河，即今牡丹江得名），加授大乍荣为忽汗州都督。震国从此称渤海。七月，太平公主阴谋废玄宗，时宰相七人，党于太平者四（窦怀贞、萧至忠、岑羲、崔湜）。玄宗与宰相郭元振、将军王毛仲、内给事高力士等定计，合毛仲杀萧至忠、岑羲等。窦怀贞自杀。赐太平公主死。其余党羽或死或黜，人数甚多。高力士以功为右监门将军、知内侍省事、宦官权势渐盛。十月，召姚元之为兵部尚书、同中书门下三品。十二月，改元开元。改沿书左右仆射为左右丞相，中书省为紫微省，门下省为黄门省。以姚元之兼紫微令，元之避开元尊号，复名崇。

目录
1 中国纪年
2 历史大事
3 《资治通鉴》记载
中国纪年

713年，唐玄宗至道大圣大明孝皇帝先天二年，开元元年
历史大事
定卫士服军年限
先天二年（七一三）正月十一日，上皇诰：“卫士自今二十五入军，五十免。羽林飞骑并以卫士简补。”卫士，专指关中十二卫之士兵。

皇帝巡边改期
先是先天元年（七一二）十一月，太上皇诰遣皇帝巡边，次年正月改期，所募兵各散遣，约八月复集。后以诛太平公主，竟未成行。
以大祚荣为渤海郡王
大祚荣既据东牟山（今吉林敦化北），筑城以居（见圣历二年“渤海靺鞨始建国”条），高丽、靺鞨之人渐归之，始建“振国”，地方二千里，户十余万，兵数万人，附于突厥。中宗时，曾遣侍御史张行岌往招慰，祚荣遣子入侍。将加册立，会契丹与突厥连年寇边，使命不达。玄宗先天二年（七一三）二月，始以祚荣为左骁卫大将军，渤海郡王。以其所辖地为忽汗州（因当时牡丹江上游称忽汗河，今镜泊湖称忽汗海），令祚荣兼忽汗州都督。由是去“靺鞨”之名，专称“渤海”（郡）国”，大祚荣为渤海国之祖。

太平公主谋反，被诛

太平公主欲睿宗废太子、阻睿宗传位皆不成，遂与窦怀贞、萧至忠、崔湜、岑羲（以上皆宰相）、左羽林大将军常元楷、知右羽林将军事李慈、左金吾将军李钦（以上掌禁军）以及太子少保薛稷、雍州长史王晋、僧慧范等共谋废立或进毒。中书侍郎王琚言于玄宗曰：“事急矣，不可不速发。”左丞张说自东都遗玄宗佩刀，意欲皇上决断。荆州长史崔日用入朝，密告曰：“太平谋反在即，陛下为太子时，犹不易明诛；今已登大宝，但下一诏，谁敢不从?”玄宗曰：“只恐惊动上皇。”日用曰：“天子之孝在于安定四海。请先夺北军，后收逆党，则可不惊上皇。”玄宗以为然。先天二年（七一三）七月，左散骑常侍、同中书门下三品魏知古密告公主欲于是月四日作乱，将使常元楷、李慈等先帅羽林兵突入武德殿（玄宗每日受朝处），怀贞，至忠、羲等于南牙（指太极殿，中书省在其右，称南牙）举兵应之。玄宗因与岐王范、薛王业（掌太子左右卫率）、郭元振（兵部尚书）、龙武将军王毛仲（领万骑）、果毅李守德（领羽林）以及尚乘奉御王守一（仁皎子）、内给事高力士（宦官）等定计先一日以兵诛之。七月三日，玄宗与同谋十余人命王毛仲取闲厩马及兵三百人，自武德殿入虔化门（在殿西），召元楷及慈，皆不及备，先斩之。至朝堂，执至忠、羲，皆斩之。怀贞逃入沟中，自缢死，戮其尸。上皇闻变，召郭元振登承天门楼，元振奏“皇帝诛窦怀贞等，别无他事。”上皇乃下诰宣布怀贞等罪状，薛稷赐死于狱。四日，上皇诰曰：“自今军国政刑，一皆取皇帝处分。朕方无为养志，以遂素心。”同日，徙居百福殿，玄宗于是完全亲政。太平公主逃入山寺，三日乃出，赐死于家。（一说禁锢终身）诸子除薛崇简外，皆伏诛。抄其家，财货山积，珍宝之多与皇宫同。厩牧羊马、田园息钱，收之数年不尽。公主党王晋、崔湜、慧范等亦皆死，怀贞改姓曰“毒”，晋改姓曰“厉”。

以高力土为右监门将军，知内侍省事

先天二年（七一三）七月太平公主既诛，功臣皆有封赏，宦官高力士（本系冯盎曾孙，幼天阉，宦官高延福养为子，冒姓高）以功授右监门将军，知内侍省事，官从三品。初，太宗定制，内侍不置三品官（知省事亦仅从四品上），职司守门传命而巳。武后虽女主，宦官亦不用事。中宗时，嬖幸甚多，宦官七品以上千余人，然衣绯（四、五品）、典军者尚少。玄宗为藩王时，力士即倾心事奉；及为太子，奏为内给事（从五品下）；至诛萧、岑，乃使典军而知省事，官三品。自后宦官增至三千余人，除三品将军者渐多，衣绯、衣紫（三品以上）至千余人，宦官之盛自此始。

默啜再求婚，许之

先天二年（七一三）八月，突厥默啜以金山公主婚约不成，再遣子杨我支来求婚，许以蜀王愔（太宗子）女南和县主妻之。

以右御史台督察诸州

太极元年（七一二）二月废右御史台。先天二年（七一三）九月罢诸道按察使，故复置右御史台，使督察诸州。

## 《玄宗讲武立威》

先天二年（七一三）十月十三日，玄宗讲武于骊山之下，征兵二十万，旌旗连亘五十余里。以军容不整，坐兵部尚书郭元振于纛下，将斩之。宰相刘幽求、张说跪于马前，谏曰：“元振有大功于社稷，不可杀。”乃流新州（今广州新兴县境）。

帝又以制军礼不肃，欲斩给事中、知礼仪事唐绍，然但欲立威，实无杀绍之意，不料金吾卫将军李邈竟急宜敕斩之，帝深悔，罢邈官，废弃终身。时二大臣得罪，诸军多震惧失序，惟左军节度薛讷、朔方道大总管解琬二军不动。帝遣轻骑召之，皆不得入其阵，帝深叹美，慰勉有加。

### 玄宗以姚元之为相

姚元之始相于则天，继相于睿宗，景云二年（七一一）以与宋璟共卫太子被出为刺史。先天二年（七一三），元之任同州（今陕西大荔）刺史，十月，玄宗猎于渭川，因思元之，欲以为相，张说疾之，帝不听，即遣中使召元之至行在，即拜兵部尚书、同中书门下三品。元之明通吏事；三为宰相，皆兼兵部尚书，沿边屯戎斥堠、士马储械，无不默记。玄宗初即位，励精图治，每事访于元之，元之应答如响，宰相同僚，唯诺而已，故得玄宗专任。元之请抑权幸，爱爵赏、纳谏诤，却贡献、不与群臣亵狎，玄宗皆纳之。

### 改元开元、改官名

先天二年（七一三）十二月一日改元开元。改尚书左右仆射为左右丞相，中书省为紫薇省，门下省为黄门省（侍中为黄门监）。雍州为京兆府，洛州为河南府，长史改称“尹”（从三品）”，司马改称“少尹”（从四品下）。以姚元之兼紫薇令，元之避“开元”年号，复名“崇”。
李峤卒
峤（六四四至七一三）字巨山，赞皇人。第进士，累迁给事中，来俊臣构狄仁杰等狱，峤复验，列其枉，忤武后意，出为润州司马。久之召为凤阁舍人，文册大号令多出其手。神龙中，以特进同中书门下三品。玄宗初，坐事累贬庐州司马，卒。峤富才思，前与王勃，杨炯接，后与崔融、苏味道齐，文章为学者取法。其诗，敦煌有残本。
徐彦伯卒
彦伯名洪，以字显，瑕丘人。七岁能文，对策高第。官蒲州司兵参军时，司户韦嵩善判，司马李亘工书，而彦伯善属辞，时称河东三绝。以修武后实录之劳，封高平县子，官至太子宾客。
郭元振卒
元振（六五六至七一三）名震，以字显，魏州贵乡人。年十八，举进士，武后时为凉州都督，拓境千五百里。神龙中，迁安西大都护。睿宗时，召为太仆卿。先天二年，以兵部尚书同三品。玄宗诛太平公主，元振提兵护驾。后为朔方大总管，会玄宗讲武骊山，坐军容不整流新州。开元初，起为饶州司马，道病卒。
义净卒
高僧义净（六三五至七一三）字文明，范阳张氏子（一说齐州历城人）。高宗咸亨初，往天竺，遍历三十余国，经二十五年，求得梵经四百部，归译五十六部。另着《大唐西域求法高僧传》。
惠能卒
高僧惠能（六三八至七一三）俗姓卢，广东新州人，出家为僧，师禅宗五祖弘忍，受衣钵，住韶州曹溪广果寺，倡顿悟成佛说，与北宗神秀相对，为南宗之祖，传承较北宗尤广，为禅宗之正宗。宪宗时，谥为大鉴禅师。
印宗卒
高僧印宗，吴郡印氏子。母刘氏始娠，梦一沙门入舍，顿厌荤腥，及长，出家从师通经典，精《涅槃经》。高宗咸亨间从弘忍大师受禅法，复于番禺遇惠能，后还乡里，有《心要集》。
《资治通鉴》记载
睿宗玄真大圣大兴孝皇帝下开元元年（癸丑，公元七一三年）
春，正月，乙亥，诰：“卫士自今二十五入军，五十免；羽林飞骑并以卫士简补。”
以吏部尚书萧至忠为中书令。
皇帝巡边改期，所募兵各散遣，约八月复集，竟不成行。
二月，庚子夜，开门然灯，又追作去年大酺，大合伎乐。上皇与上御门楼临观，或以夜继昼，凡月馀。左拾遗华阴严挺之上疏谏，以为：“酺者因人所利，合醵为欢。今乃损万人之力，营百戏之资，非所以光圣德美风化也。”乃止。
初，高丽既亡，其别种大祚荣徙居营州。及李尽忠反，祚荣与靺鞨乞四北羽聚众东走，阻险自固。尽忠死，武后使将军李楷固讨其馀党。楷固击乞四北羽，斩之，引兵逾天门岭，逼祚荣。祚荣逆战，楷固大败，仅以身免。祚荣遂帅其众东据东牟山，筑城居之。祚荣骁勇善战，高丽、靺鞨之人稍稍归之，地方二千里，户十馀万，胜兵数万人，自称振国王，附于突厥。时奚、契丹皆叛，道路阻绝，武后不能讨。中宗即位，遣侍御史张行岌招慰之，祚荣遣子入侍。至是，以祚荣为左骁卫大将军、渤海郡王；以其所部为忽汗州，令祚荣兼都督。
庚申，敕以严挺之忠直宣示百官，厚赏之。
三月，辛巳，皇后亲蚕。
晋陵尉杨相如上疏言时政，其略曰：“炀帝自恃自强，不忧时政，虽制敕交行，而声实舛谬，言同尧、舜，亦如桀、纣，举天下之大，一掷而弃之。”又曰：“隋氏纵欲而亡，太宗抑欲而昌，愿陛下详择之！”又曰：“人主莫不好忠正而恶佞邪，然忠正者常疏，佞邪者常亲，以至于覆国危身而不寤者，何哉？诚由忠正者多忤意，佞邪者多顺指，积忤生憎，积顺生爱，此亲疏之所以分也。明主则不然。爱其忤以收忠贤，恶其顺以去佞邪，则太宗太平之业，将何远哉！”又曰“夫法贵简而能禁，罚贵轻而必行；陛下方兴崇至德，大布新政，请一切除去碎密，不察小过。小过不察则无烦苛，大罪不漏则止奸慝，使简而难犯，宽而能制，则善矣。”上览而善之。
先是，修大明宫未毕，夏，五月，庚寅，敕以农务方勤，罢之以待闲月。
六月，丙辰，以兵部尚书郭元振同中书门下三品。
太平公主依上皇之势，擅权用事，与上有隙，宰相七人，五出其门。文武之臣，太半附之。与窦怀贞、岑羲、萧至忠、崔湜及太子少保薛稷、雍州长史新兴王晋、左羽林大将军常元楷、知右羽林将军事李慈、左金吾将军李钦、中书舍人李猷、右散骑常侍贾膺福、鸿胪卿唐晙及僧慧范等谋废立，又与宫人元氏谋于赤箭粉中置毒进于上。晋，德良之孙也。元楷、慈数往来主第，相与结谋。
王琚言于上曰：“事迫矣，不可不速发！”左丞张说自东都遣人遗上佩刀，意欲上断割。荆州长史崔日用入奏事，言于上曰：“太平谋逆有日，陛下往在东宫，犹为臣子，若欲讨之，须用谋力。今既光临大宝，但下一制书，谁敢不从？万一奸宄得志，悔之何及！”上曰：“诚如卿言。直恐惊动上皇。”日用曰：“天子之孝在于安四海。若奸人得志，则社稷为墟，安在其为孝乎！”请先定北军，后收逆党，则不惊动上皇矣。”上以为然。以日用为吏部侍郎。
秋，七月，魏知古告公主欲以是月四日作乱，令元楷、慈以羽林兵突入武德殿，怀贞、至忠、羲等于南牙举兵应之。上乃与岐王范、薛王业、郭元振及龙武将军王毛仲、殿中少监姜皎、太仆少卿李令问、尚乘奉御王守一、内给事高力士、果毅李守德等定计诛之。皎，謩之曾孙；令问，靖弟客师之孙；守一，仁皎之子；力士，潘州人也。
甲子，上因王毛仲取闲厩马及兵三百馀人，与同谋十馀人，自武德殿入虔化门，召元楷、慈，先斩之，擒膺福、猷于内客省以出，执至忠、羲于朝堂，皆斩之。怀贞逃入沟中，自缢死，戮其尸，改姓曰毒。上皇闻变，登承天门楼。郭元振奏，皇帝前奉诰诛窦怀贞等，无他也。上寻至楼上，上皇乃下诰罪状怀贞等，因赦天下，惟逆人亲党不赦。薛稷赐死于万年狱。
乙丑，上皇诰：“自今军国政刑，一皆取皇帝处分。朕方无为养志，以遂素心。”是日，徙居百福殿。
太平公主逃入山寺，三日乃出，赐死于家，公主诸子及党与死者数十人。薛崇简以数谏其母被挞，特免死，赐姓李，官爵如故。籍公主家，财货山积，珍物侔于御府，厩牧羊马、田园息钱，收之数年不尽。慧范家产亦数十万缗。改新兴王晋之姓曰厉。
初，上谋诛窦怀贞等，召崔湜，将托以心腹。湜弟涤谓湜曰：“主上有问，勿有所隐。”湜不从。怀贞等既诛，湜与右丞卢藏用俱坐私侍太平公主，湜流窦州，藏用流泷州。新兴王晋临刑叹曰：“本为此谋者崔湜，今吾死湜生，不亦冤乎！”会有司鞫宫人元氏，元氏引湜同谋进毒，乃追赐死于荆州。薛稷之子伯阳以尚主免死，流岭南，于道自杀。
初，太平公主与其党谋废立，窦怀贞、萧至忠、岑羲、崔湜皆以为然，陆象先独以为不可。公主曰：“废长立少，已为不顺；且又失德，若之何不去？”象先曰：“既以功立，当以罪废。今实无罪，象先终不敢从。”公主怒而去。上既诛怀贞等，召象先谓曰：“岁寒知松柏，信哉！”时穷治公主枝党，当坐者众，象先密为申理，所全甚多；然未尝自言，当时无知者。百官素为公主所善及恶之者，或黜或陟，终岁不尽。
丁卯，上御承天门楼，赦天下。
己巳，赏功臣郭元振等官爵、第舍、金帛有差。以高力士为右监门将军，知内侍省事。
初，太宗定制，内侍省不置三品官，黄衣廪食，守门传命而已。天后虽女主，宦官亦不用事。中宗时，嬖幸猥多，宦官七品以上至千馀人，然衣绯者尚寡。上在籓邸，力士倾心奉之，及为太子，奏为内给事，至是以诛萧、岑功赏之。是后宦官稍增至三千馀人，除三品将军者浸多，衣绯、紫至千馀人，宦官之盛自此始。
壬申，遣益州长史毕构等六人宣抚十道。乙亥，以左丞张说为中书令。
庚辰，中书侍郎、同平章事陆象先罢为益州长史、剑南按察使。八月，癸巳，以封州流人刘幽求为左仆射、平章军国大事。
丙辰，突厥可汗默啜遣其子杨我支来求昏；丁巳，许以蜀王女南和县主妻之。
中宗之崩也，同中书门下三品李峤密表韦后，请出相王诸子于外。上即位，于禁中得其表，以示侍臣。峤时以特进致仕，或请诛之，张说曰：“峤虽不识逆顺，然为当时之谋则忠矣。”上然之。九月，壬戌，以峤子率更令畅为虔州刺史，令峤随畅之官。
庚午，以刘幽求同中书门下三品。
丙戌，复置右御史台，督察诸州，罢诸道按察使。
冬，十月，辛卯，引见京畿县令，戒以岁饥惠养黎元之意。
己亥，上幸新丰；癸卯，讲武于骊山之下，征兵二十万，旌旗连亘五十馀里。以军容不整，坐兵部尚书郭元振于纛下，将斩之。刘幽求、张说跪于马前谏曰：“元振有大功于社稷，不可杀。”乃流新州。斩给事中、知礼仪事唐绍，以其制军礼不肃故也。上始欲立威，亦无杀绍之意，金吾卫将军李邈遽宣敕斩之。上寻罢邈官，废弃终身。时二大臣得罪，诸军多震慑失次，惟左军节度薛讷、朔方道大总管解琬二军不动，上遣轻骑召之，皆不得入其陈。上深叹美，慰勉之。
甲辰，猎于渭川。上欲以同州刺史姚元之为相，张说疾之，使御史大夫赵彦昭弹之，上不纳。又使殿中监姜皎言于上曰：“陛下常欲择河东总管而难其人，臣今得之矣。”上问为谁，皎曰：“姚元之文武全才，真其人也。”上曰：“此张说之意也，汝何得面欺，罪当死！”皎叩头首服，上即遣中使召元之诣行在。既至，上方猎，引见，即拜兵部尚书、同中书门下三品。
元之吏事明敏，三为宰相，皆兼兵部尚书，缘边屯戍斥候，士马储械，无不默记。上初即位，励精为治，每事访于元之。元之应答如响，同僚皆唯诺而已，故上专委任之。元之请抑权幸，爱爵赏，纳谏诤，却贡献，不与群臣亵狎；上皆纳之。
乙巳，车驾还京师。
姚元之尝奏请序进郎吏，上仰视殿屋，元之再三言之，终不应；元之惧，趋出。罢朝，高力士谏曰：“陛下新总万机，宰臣奏事，当面加可否，奈何一不省察！”上曰：“朕任元之以庶政，大事当奏闻共议之；郎吏卑秩，乃一一以烦朕邪？”会力士宣事至省中，为元之道上语，元之乃喜。闻者皆服上识君人之体。
左拾遗曲江张九龄，以元之有重望，为上所信任，奏记劝其远谄躁，进纯厚，其略曰：“任人当才，为政大体，与之共理，无出此途。而向之用才，非无知人之鉴，其所以失溺，在缘情之举。”又曰：“自君侯职相国之重，持用人之权，而浅中弱植之徒，已延颈企踵而至，谄亲戚以求誉，媚宾客以取容，其间岂不有才，所失在于无耻。”元之嘉纳其言。
新兴王晋之诛也，僚吏皆奔散，惟司功李捴步从，不失在官之礼，仍哭其尸。姚元之闻之，曰：“栾布之俦也。”及为相，擢为尚书郎。
己酉，以刑部尚书赵彦昭为朔方道大总管。
十一月，乙丑，刘幽求兼侍中。
辛巳，群臣上表请加尊号为开元神武皇帝；从之。戊子，受册。
中书侍郎王琚为上所亲厚，群臣莫及。每进见，侍笑语，逮夜方出。或时休沐，往往遣中使召之。或言于上曰：“王琚权谲纵横之才，可与之定祸乱，难与之守承平。”上由是浸疏之。是月，命琚兼御史大夫，按行北边诸军。
十二月，庚寅，赦天下，改元。尚书左、右仆射为左、右丞相；中书省为紫微省；门下省为黄门省，侍中为监；雍州为京兆府，洛州为河南府，长史为尹，司马为少尹。
甲午，吐蕃遣其大臣来求和。
壬寅，以姚元之兼紫微令。元之避开元尊号，复名崇。
敕：“都督、刺史、都护将之官，皆引面辞毕，侧门取进止。”
姚崇即为相，紫微令张说惧，乃潜诣岐王申款。他日，崇对于便殿，行微蹇。上问：“有足疾乎？”对曰：“臣有腹心之疾，非足疾也。”上问其故。对曰：“岐王陛下爱弟，张说为辅臣，而密乘车入王家，恐为所误，故忧之。”癸丑，说左迁相州刺史。右仆射、同中书门下三品刘幽求亦罢为太子少保。甲寅，以黄门侍郎卢怀慎同紫微黄门平章事。